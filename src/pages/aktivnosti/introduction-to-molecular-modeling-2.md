---
templateKey: activity-post
lang: hr
title: Introduction to Molecular Modeling Workshop
date: 2017-11-24T14:16:00.000Z
description: Radionica o in silico metodama molekulskog modeliranja
activity: workshops
---
Cilj radionice bio je upoznati istraživače čiji se rad temelji na *in vitro* i *in vivo* eksperimentalnim pristupima, s komplementarnim *in silico* metodama molekulskog modeliranja (MM), i njihovom primjenom u istraživanju, posebice raka. Na radionici su bile predstavljene neke od metoda MM koje se često koriste u interdisciplinarnom istraživačkom radu, kao što su komparativno modeliranje proteina, molekulsko uklapanje, molekulska dinamika, virtualni probir aktivnih kemijskih spojeva, modeliranje kvantitativnog odnosa strukture i aktivnosti (engl. Quantitative Structure-Activity Relationship, QSAR) te utjecaja fizikalno-kemijskih svojstava na ADME /Tox - obilježja kemijskih spojeva (engl. Absorption, Distribution, Metabolism and Excretion/Toxicology). 

Uz kratki opis temeljnih pretpostavka i teorijske pozadine, bili su dani konkretni primjeri iz prakse. U sklopu ove radionice polaznici su i praktično sudjelovali u pretraživanju javno dostupnih baza podataka kemijskih spojeva i njihovih bioloških interakcija. Također su bili upoznati s programima za vizualizaciju kemijskih spojeva i njihovih kompleksa (ChemAxon, VMD, Pymol).
Radionicu su vodili **dr. sc. Višnja Stepanić**, **mag. chem. Marko Tomin** i **prof. dr. sc. Sanja Tomić** s Instituta Ruđer Bošković (IRB) koji u svom radu primjenjuju metode MM u istraživanju interakcije kemijskih spojeva s biološkim molekulama, proteinima i nukleinskim kiselinama, u cilju razumijevanja mehanizma njihovog djelovanja i dizajna novih lijekova.

**Program:**

**09:00-09:45** Molekulsko modeliranje – što je to? *Višnja Stepanić, IRB*

**09:45-10:30** Komparativno modeliranje proteina. Molekulska dinamika. *Marko Tomin, IRB*

**10:30-11:15** Modeliranje odnosa strukture i aktivnosti / svojstava kemijskih spojeva. kvantitativni modeli. 1D-4D. *Sanja Tomić, IRB*

**11:15-11:45** Pauza (kavu sponzorira HDIR)

**11:45-12:30** Molekulsko uklapanje. Modeliranje farmakofora. Virtualni probir aktivnih molekula. *Višnja Stepanić, IRB*

**12:30-13:00** Klasifikacijski modeli. ADME. Molekularna sličnost. *Višnja Stepanić, IRB*

**13:00-14:00** Pauza

**14:00-15:00** Crtanje kemijskih spojeva i pretraživanje baza podataka s biološkim aktivnostima. *Višnja Stepanić, IRB*

**15:00-16:00** Dohvat eksperimentalno određenih 3D struktura proteina/DNA preko interneta. Vizualizacija i analiza kompleksa. *Marko Tomin, IRB*



Radionica je održana u petak, 24. studenog 2017. g. u računalnoj učionici knjižnice V. krila (1. kat lijevo) Instituta Ruđer Bošković (Bijenička 54, Zagreb) s početkom u 9 sati.